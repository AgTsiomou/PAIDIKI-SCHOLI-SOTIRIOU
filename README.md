# PAIDIKI-SCHOLI-SOTIRIOU
ΑΠΟΘΕΤΗΡΙΟ ΠΑΙΔΙΚΗ ΣΧΟΛΗ ΣΩΤΗΡΙΟΥ ΓΙΑ ΤΟΝ ΔΙΑΓΩΝΙΣΜΟ ΑΝΟΙΧΤΩΝ ΤΕΧΝΟΛΟΓΙΩΝ
Τίτλος έργου: Νιώθω- Ηρεμώ- Ανήκω
Αναλυτική Περιγραφή: Η Παιδική Σχολή Σωτηρίου είναι ένα νεοσύστατο σχολείο που ιδρύθηκε το 2019. Στο σχολείο λειτουργεί τμήμα νηπίου –προνηπίου, όπου προσπαθεί να είναι μέλος εκπαιδευτικών κοινοτήτων που προάγουν την επικοινωνία, τη συνεργασία, την ανταλλαγή καλών πρακτικών και την απόκτηση δεξιοτήτων συμμετέχοντας τα τελευταία χρόνια ενεργά σε έργα etwinning τα οποία λαμβάνουν διακρίσεις. Ταυτόχρονα, δραστηριοποιείται ουσιαστικά επικεντρώνοντας τις δράσεις του στη φιλοσοφία της αειφορίας, συμμετέχοντας και στο Δίκτυο των οικολογικών σχολείων. Εκτός από την ενασχόληση με τη φύση, το σχολείο μας, δίνει ιδιαίτερη βαρύτητα στο κοινωνικοσυναισθηματικό πλαίσιο που διαμορφώνεται μέσα στη τάξη, αλλά και τη δημιουργία πρόσφορου εδάφους για την έκφραση όλων των παιδιών χωρίς εξαιρέσεις.  Στόχος είναι να εξελιχθούν οι μαθητές σε ευτυχισμένους και ενεργούς πολίτες, όπου η συμπερίληψη θα είναι τρόπος ζωής. Στο πλαίσιο αυτής της φιλοσοφίας, υλοποιούνται δράσεις στις οποίες μάλιστα συμμετέχουν και οι γονείς με ευχαρίστηση.
Τη φετινή σχολική χρονιά, το σχολείο μας συμμετέχει στο έργο  Etwinning ΄΄  Meow- ssion possible: Our dollhouse΄΄, σε συνεργασία με άλλα σχολεία της Ελλάδας, αλλά και της Εσθονίας, Τουρκίας, και Σλοβενίας. Στόχος είναι η προώθηση της ένταξης μέσα από διάφορες  προκλήσεις που αντιμετωπίζουν οι ήρωες ( γάτες) και που σχετίζονται με την ποικιλομορφία, την ενσυναίσθηση και τον σεβασμό. Μέσα από αυτό το ταξίδι, οι μαθητές θα αναλογιστούν τις συμπεριληπτικές αξίες, θα αναπτύξουν δεξιότητες ζωής, και θα συνδημιουργήσουν λύσεις για πιο φιλόξενα περιβάλλοντα. Με αφορμή την θεματική του έργου eTwinning,  γεννήθηκε και η ιδέα της δράσης για τον διαγωνισμό. 

Σε πρώτη φάση, θα κατασκευάσουμε μια γάτα, ώστε να είναι η μασκότ της τάξης μας. Η γάτα θα επισκεφθεί το σχολείο και θα συζητήσει με τα παιδιά, προωθώντας τη συζήτηση σε μοναδικά στοιχεία του καθενός αλλά και σε δυσκολίες που μπορεί να  αντιμετωπίζουν. Καθώς στο τμήμα υπάρχει παιδί με Διαταραχή Αυτιστικού Φάσματος, χωρίς λεκτική επικοινωνία και μαθητές με ΔΕΠΥ, η συζήτηση θα επεκταθεί στα κοινά στοιχεία που έχουν όλοι οι μαθητές, μολονότι είναι διαφορετικοί. Στη συνέχεια, θα αναφερθούμε σε δυσκολίες ή αναπηρίες που μπορεί να έχει ένας άνθρωπος, θα εκφράσουμε τα συναισθήματα που γεννώνται και θα αναζητήσουμε εικόνες και video  στο διαδίκτυο ώστε να οπτικοποιήσουμε τη συζήτηση. 

Στην επόμενη φάση, οι μαθητές θα βγουν από το σχολείο και θα περπατήσουν στη γειτονιά ώστε να χαρτογραφήσουν το οικοδομικό τετράγωνο του σχολείου τους παρατηρώντας εάν η γειτονιά είναι φιλική προς τα άτομα με αναπηρίες αλλά και προς τις ευάλωτες κοινωνικές ομάδες και θα τραβήξουν φωτογραφίες. Επιπλέον, ως μικροί δημοσιογράφοι, θα πάρουν συνέντευξη από τους περαστικούς ώστε να μάθουν εάν αντιμετωπίζουν προβλήματα πρόσβασης.  Επιστρέφοντας στη σχολική αίθουσα, οι μαθητές θα κάνουν καταγραφή όσων  παρατήρησαν και θα προτείνουν λύσεις. Με τη βοήθεια εργαλείου AI και την καθοδήγηση από την εκπαιδευτικό, θα ζητήσουν προτάσεις που μπορούν να υλοποιήσουν. Από τις  λύσεις και τις προτάσεις που θα ειπωθούν θα δημιουργήσουμε ένα short video με μηνύματα συμπερίληψης αλλά και ενεργού δράσης το οποίο θα διαχυθεί μέσω social αλλά και με QR codes τα οποία θα αναρτήσουμε σε διάφορα σημεία της γειτονιάς.

Φυσικά, η συνέχεια της δράσης θα αφορά την τάξη μας και τις σχέσεις μεταξύ των μαθητών. Μαθητές με διαφορετική αφετηρία, με διαφορετικό τρόπο σκέψης, με κοινές αλλά και διαφορετικές ανάγκες, με ή χωρίς αναπηρία, καλούνται να συνυπάρχουν καθημερινά στις σχολικές τάξεις. Είναι πολύ συχνό, τα παιδιά να δυσκολεύονται να βρουν την ισορροπία ώστε να υπάρχει ομαλή συνύπαρξη. Μαζί με τα παιδιά λοιπόν, θα δημιουργήσουμε την γωνιά anti-stress ,  ως χώρο εκτόνωσης, χαλάρωσης, ηρεμίας, κατανόησης και συμπερίληψης. Μαθητές που χρειάζονται εκτόνωση ή να αποσυρθούν για λίγο θα  μπορούν να επισκέπτονται τη συγκεκριμένη γωνιά της τάξης. Μαζί με τα παιδιά, θα κάνουμε αναζήτηση στο διαδίκτυο και ώστε να  βρούμε οικολογική λύση με γνώμονα την επαναχρησιμοποίηση όπως ταιριάζει άλλωστε και στη φιλοσοφία τους σχολείου μας.  Η γωνιά θα διαμορφωθεί με παιχνίδια anti-stress, εκτόνωσης και χαλάρωσης από τα οποία, κάποια θα εκτυπώσουμε στο 3d Printer και κάποια θα σχεδιάσουν οι μαθητές με τα 3D Printing Pens  . 

Στη συνέχεια, ακολουθώντας την ίδια διαδικασία,θα δημιουργήσουμε το anti-stress box, το οποίο θα ταξιδεύει στα σπίτια των παιδιών κάθε σαββατοκύριακο, ώστε όλες οι οικογένειες  να γνωρίσουν  τη δράση μας. 

Τέλος, αφού τα παιδιά θα έχουν εξοικειωθεί με τη λειτουργία του 3d Printer, θα καλέσουμε τους γονείς στο σχολείο, ώστε το κάθε παιδί να κάνει δώρο στον γονιό του, ένα anti- stress παιχνίδι, μπρελόκ κτλ, μιας και όλοι, μικροί και μεγάλοι έχουμε ανάγκη εκτόνωσης της έντασης. 

Τα αποτελέσματα των δράσεων θα αποτυπωθούν σε παρουσιάσεις οι οποίες θα διαμοιραστούν στους γονείς. 


Eκπαιδευτικοί στόχοι του έργου: Βασικός στόχος είναι να ενεργοποιηθούν  και να καλλιεργηθούν δεξιότητες ζωής όλων των παιδιών οι οποίες τα καθιστούν ικανά να αναπτύξουν την ενσυναίσθηση, τη συμπερίληψη και τον σεβασμό.  Έχει παρατηρηθεί επίσης, πως η τεχνολογία δημιουργεί  πρόσφορο έδαφος για την κινητοποίηση μαθητών με ΔΑΦ και ΔΕΠΥ έτσι ώστε να επωφεληθούν από την προσφορά μάθησης του σχολείου και να ανταπεξέλθουν στις απαιτήσεις του, σε μαθησιακό και κοινωνικό επίπεδο. Επιπλέον, μέσω της τεχνολογίας και της τεχνητής νοημοσύνης θα ανακαλύψουν πως η δημιουργικότητα , η φαντασία τους και οι ιδέες τους, μπορούν να υλοποιηθούν και μέσω της τεχνολογίας και να πάρουν μορφή. Τέλος, στόχος μας είναι να καταλάβουν πως μερικά εργαλεία χρησιμοποιούνται προς όφελός μας, ενέχουν όμως σοβαρούς κινδύνους, οπότε θα πρέπει να είναι πολύ προσεκτικοί.

Θα χρειαστούμε:
1) 1 x 3d Printer
2) 2 x 3D Printing Pens
